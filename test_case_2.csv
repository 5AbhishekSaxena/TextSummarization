headline,summary,article
"अमर को अस्पताल से छुट्टी, बोले, सपा से अब नाम न जोड़ें  ","समाजवादी पार्टी के पूर्व महासचिव और राज्यसभा सदस्य को रविवार को दिल्ली के अखिल भारतीय आयुर्विज्ञान संस्थान (एम्स) से छुट्टी मिल गई।","नोट के बदले वोट मामले में आरोपी समाजवादी पार्टी के पूर्व महासचिव और राज्यसभा सदस्य अमर सिंह को रविवार को दिल्ली के अखिल भारतीय आयुर्विज्ञान संस्थान (एम्स) से छुट्टी मिल गई। अस्पताल से बाहर आते ही सिंह ने कहा कि वह सपा से जुड़े अपने अतीत को हमेशा के लिए भूलना चाहते हैं।  इससे पहले एम्स के गुर्दा रोग विशेषज्ञ डॉक्टर संजय गुप्ता ने बताया कि सिंह फिट हैं और उन्हें छुट्टी दे दी गई है। डॉक्टर गुप्ता ही एम्स में 55 साल के एम्स का उपचार कर रहे थे। सिंह को वोट के बदले नोट मामले में 6 सितंबर को गिरफ्तार कर लिया गया था। स्वास्थ्य आधार पर अदालत ने 24 अक्टूबर को उन्हें जमानत दे दी थी। सिंह को तिहाड़ जेल से 12 सितंबर को एम्स में भर्ती कराया गया था।  सिंगापुर में गुर्दे का प्रत्यारोपण कराने वाले सिंह के गुर्दे में पिछले दिनों कुछ परेशानियां आ गई थीं।   गुप्ता ने कहा, उनकी हालत अब ठीक है। उनकी सेहत अब पहले से बेहतर है। जब उन्हें यहां लाया गया था तो उनके क्रिएटिनिन की मात्रा में उतार-चढ़ाव आ रहा था। इसके साथ ही उन्हें कुछ अन्य परेशानियां भी थीं।  अस्पताल से बाहर निकलते समय अभिनेत्री और लोकसभा सदस्य जयाप्रदा उनके साथ थीं। सिंह ने संवाददाताओं से कहा, मैं सभी लोगों से आग्रह करता हूं कि सपा के साथ मेरा नाम नहीं जोड़ा जाए। मैं सपा से जुड़े इतिहास को भूलना चाहता हूं। उन्होंने कहा कि गुर्दे के प्रत्यारोपण के बाद से मैं उपाचार के लिए सिंगापुर जाता रहा हूं। कुछ वक्त से मैं वहां जा नहीं पा रहा हूं। मैं सिंगापुर जाने के लिए अदालत से इजाजत मांगूगा।  व्हील चेयर पर बैठे सिंह ने कहा कि मूत्र नली में संक्रमण हो गया था। अभी मैं इससे पूरी तरह उबर नहीं पाया हूं। मेरे बच्चे बुखार से पीड़ित हैं। चिकित्सकों ने मुझसे 3 नवम्बर को जरूरत पड़ने पर दोबारा जांच कराने को कहा है। सिंह के गुर्दे में क्रिएटिनिन का स्तर बढ़ जाने के बाद उन्हें एम्स में भर्ती कराया गया था। क्रिएटिनिन गुर्दे के काम करने की द्योतक होता है।"