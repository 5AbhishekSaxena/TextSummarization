headline,summary,article
"पाकिस्तानी जासूस को मिली अहम खुफिया जानकारी, जम्मू कश्मीर के पुलिस अधिकारी से हुई लापरवाही  ","पाकिस्तानी जासूस ने खुद को सैन्य कमांडर बताया
जम्मू कश्मीर पुलिस अधिकारी ने लापरवाही के चलते जानकारी साझा की
अधिकारी को आभास नहीं हुआ कि जासूस को गोपनीय जानकारी दे रहा है","जम्मू कश्मीर पुलिस के एक अधिकारी ने घाटी में पुलिस और अर्धसैनिक बलों की तैनाती की जानकारी ‘सैन्य कमांडर’ बताने वाले पाकिस्तान के एक जासूस को दे दी जिसके बाद जम्मू कश्मीर पुलिस को शर्मिंदगी का सामना करना पड़ा. यहां पुलिस नियंत्रण कक्ष में पाकिस्तान के एक जासूस का फोन आया था जिसने बल की तैनाती के बारे में जानकारी मांगी.
आधिकारिक सूत्रों के मुताबिक यह फोन कॉल केंद्रीय खुफिया एजेंसियों की पकड़ में आ गया जिन्होंने कश्मीर के पुलिस अधिकारी की ओर से लापरवाही के बारे में केंद्रीय गृह मंत्रालय को रिपोर्ट जमा की है. गृह मंत्रालय ने पुलिस महानिदेशक के. राजेंद्र कुमार से अधिकारी के खिलाफ जांच शुरू करने को कहा और उसे निलंबित कर दिया गया. गलती करने वाला पुलिस अधिकारी जम्मू कश्मीर सशस्त्र पुलिस नियंत्रण कक्ष में कार्यवाहक पुलिस उपाधीक्षक के तौर पर काम कर रहा था.
घटना का ब्योरा देते हुए सूत्रों ने बताया कि संबंधित अधिकारी को लैंडलाइन नंबर पर फोन आया था और फोन करने वाले ने खुद को सेना का कमांडर बताया. उसने अधिकारी से कश्मीर घाटी में पुलिस और अर्धसैनिक बलों की तैनाती का ब्योरा साझा करने को कहा था जहां इस साल आठ जुलाई से हिंसा का माहौल है. सूत्रों ने कहा कि फोन करने वाले ने अधिकारी को एक नंबर दिया और उससे सूचना भेजने के लिए कोई त्वरित संदेश सेवा का इस्तेमाल करने को कहा. अधिकारी को आभास नहीं हुआ कि वह पाकिस्तान के जासूस को गोपनीय जानकारी दे रहा है.    टिप्पणियां
बाद में पूछे जाने पर अधिकारी ने बताया कि उसने फोन कॉल के बारे में नियंत्रण कक्ष में एक वरिष्ठ अधिकारी को जानकारी दे दी थी और यह पूछा था कि बल की तैनाती की जानकारी साझा की जानी चाहिए या नहीं. अधिकारी के मुताबिक जब वरिष्ठ अधिकारी ने ‘कोई आपत्ति नहीं’ होने की बात कही, तभी उसने एक त्वरित संदेश एप्लीकेशन का इस्तेमाल कर सूचना भेज दी. राज्य पुलिस के वरिष्ठ अधिकारियों के मुताबिक यह ‘लापरवाही’ का मामला है जबकि मौजूदा अशांति के दौर में पुलिस नियंत्रण कक्ष में सीमापार से तमाम कॉल आ रहे हैं."